["西入秦，至咸陽，國中庶子蒙白曰：「燕太子丹畏大王之威，今奉樊於期首與督亢地圖，願為北蕃臣妾。」秦王喜。百官陪位，陛戟數百，見燕使者。軻奉於期首，武陽奉地圖。鐘聲並發，群臣皆呼萬歲。武陽大恐，兩足不能相過，面如死灰色。秦王怪之。軻見請曰：「此北鄙小子，希覩天闕。願大王小假，令得畢辭。」秦王謂軻曰：「取圖來。」進，圖窮而匕首出。軻左把秦王袖，右揕其胸，數之曰：「足下負燕日久，貪暴海內，不知厭足。於期無罪而夷其族。軻將海內報讎。今燕王母病，與軻促期，從吾計即生，不從則死。」秦王曰：「今日之事，從子計耳！乞聽琴聲而死。」召姬人鼓琴，琴聲曰：「羅縠單衣，可掣而絕。八尺屏風，可超而越。鹿盧之劍，可負而拔。」軻不曉音。秦王從言，掣之絕，超屏風，負劍而走。軻拔匕首擿之，決秦王，刃入銅柱，火出。秦王還斷軻兩手。軻倨詈曰：「坐。吾輕易為豎子所期。燕國之不報，我事之不立哉！」"]